卷一十　孝文本纪第十

  孝文皇帝，【集解】：汉书音义曰：“讳恆。”高祖中子也。高祖十一年春，已破陈豨军，定代地，立为代王，都中都。【正义】：括地志云：“中都故城在汾州平遥县西南十二里，秦属太原郡也。”太后薄氏子。即位十七年，高后八年七月，高后崩。九月，诸吕吕产等欲为乱，以危刘氏，大臣共诛之，谋召立代王，事在吕后语中。



  丞相陈平、太尉周勃等使人迎代王。代王问左右郎中令张武等。张武等议曰：“汉大臣皆故高帝时大将，习兵，多谋诈，此其属意非止此也，特畏高帝、吕太后威耳。今已诛诸吕，新喋血【索隐】：疌，汉书作“喋”，音跕，丁牒反。汉书陈汤杜业皆言喋血，无盟歃事。广雅云“蹀，履也”，谓履涉之。京师，集解公羊传曰：“京，大；师，众也，天子之居，必以众大之辞言也。”此以迎大王为名，实不可信。原大王称疾毋往，以观其变。”中尉宋昌进曰：【索隐】：东观汉记宋杨传宋义後有宋昌。又会稽典录昌，宋义孙也。“群臣之议皆非也。夫秦失其政，诸侯豪桀并起，人人自以为得之者以万数，然卒践天子之位者，刘氏也，天下绝望，一矣。高帝封王子弟，地犬牙相制，【索隐】：言封子弟境土交接，若犬之牙不正相当而相衔入也。此所谓盘石之宗也，【索隐】：言其固如盘石。此语见太公六韬也。天下服其彊，二矣。汉兴，除秦苛政，约法令，施德惠，人人自安，难动摇，三矣。夫以吕太后之严，立诸吕为三王，擅权专制，然而太尉以一节入北军，【索隐】：即纪通所矫帝之节。一呼士皆左袒，为刘氏，叛诸吕，卒以灭之。此乃天授，非人力也。今大臣虽欲为变，百姓弗为使，其党宁能专一邪？方今内有硃虚、东牟之亲，外畏吴、楚、淮南、琅邪、齐、代之彊。方今高帝子独淮南王与大王，大王又长，贤圣仁孝，闻於天下，故大臣因天下之心而欲迎立大王，大王勿疑也。”代王报太后计之，犹与未定。卜之龟，卦兆得大横。【集解】：应劭曰：“以荆灼龟，文正横。”占曰：“大横庚庚，余为天王，夏启以光。”【集解】：服虔曰：“庚庚，横貌也。”李奇曰：“庚庚，其繇文也。”张晏曰：“横无思不服。庚，更也。言去诸侯而即帝位也。先是五帝官天下，老则禅贤，至启始传父爵，乃能光治先君之基业。文帝亦袭父迹，言似夏启者也。”【索隐】：荀悦云：“大横，龟兆横理也。”按：庚庚犹“更更”，言以诸侯更帝位也。荀悦云“繇，抽也，所以抽出吉凶之情也”。杜预云“繇，兆辞也，音胄也”。按：汉书盖宽饶云“五帝官天下，三王家天下，官以传贤人，家以传子孙”。官犹公也，谓不私也。代王曰：“寡人固已为王矣，又何王？”卜人曰：“所谓天王者乃天子。”於是代王乃遣太后弟薄昭往见绛侯，绛侯等具为昭言所以迎立王意。薄昭还报曰：“信矣，毋可疑者。”代王乃笑谓宋昌曰：“果如公言。”乃命宋昌参乘，张武等六人乘传诣长安。至高陵休止，【正义】：括地志云：“高陵故城在雍州高陵县西南一里，本名横桥，架渭水上。三辅旧事云秦於渭南有兴乐宫，渭北有咸阳宫。秦昭王欲通二宫之间，造横桥，长三百八十步，桥北石水中，旧有忖留神象。此神曾与鲁班语，班令其出，留曰‘我貌丑，卿善图物容，不出’。班於是拱手与语曰‘出头见我’。留乃出首。班以脚画地，忖留觉之，便没水。故置其像於水上，唯有腰以上。魏太祖马见而惊，命移下之。”而使宋昌先驰之长安观变。



  昌至渭桥，【集解】：苏林曰：“在长安北三里。”【索隐】：三辅故事：“咸阳宫在渭北，兴乐宫在渭南，秦昭王通两宫之间，作渭桥，长三百八十步。”又关中记云石柱以北属扶风，石柱以南属京兆也。丞相以下皆迎。宋昌还报。代王驰至渭桥，群臣拜谒称臣。代王下车拜。太尉勃进曰：“原请间言。”【索隐】：包恺音闲，言欲向空间处语。颜师古云：“间，容也，犹言中间。请容暇之顷，当有所陈，不欲即公论也。”宋昌曰：“所言公，公言之。所言私，王者不受私。”太尉乃跪上天子玺符。代王谢曰：“至代邸而议之。”【索隐】：说文：“邸，属国舍。”遂驰入代邸。群臣从至。丞相陈平、太尉周勃、大将军陈武、御史大夫张苍、宗正刘郢、【集解】：汉书百官表曰：“宗正，秦官。”应劭曰：“周成王时，彤伯入为宗正。”硃虚侯刘章、东牟侯刘兴居、典客刘揭皆再拜言曰：“子弘等皆非孝惠帝子，不当奉宗庙。臣谨请阴安侯【集解】：苏林曰：“高帝兄伯妻羹颉侯信母，丘嫂也。”列侯顷王后【集解】：徐广曰：“代顷王刘仲之妻。”骃按：苏林曰“仲子濞为吴王，故追谥顷王”也。如淳曰“顷王后封阴安侯，时吕嬃为林光侯，萧何夫人亦为酂侯”。又宗室表此时无阴安，知其为顷王后也。【索隐】：按：苏林、徐广、韦昭以为二人封号，而乐产引如淳，以顷王后别封阴安侯，与汉祠令相会。今以阴安是别人封爵，非也。顷王后是代王后，文帝之伯母。代王降为郃阳侯，故云“列侯顷王后”。韦昭曰“阴安属魏郡”也。与琅邪王、宗室、大臣、列侯、吏二千石议曰：‘大王高帝长子，宜为高帝嗣。’原大王即天子位。”代王曰：“奉高帝宗庙，重事也。寡人不佞，不足以称宗庙。原请楚王计宜者，【集解】：苏林曰：“楚王名交，高帝弟。”【索隐】：楚王交，高帝弟，最尊。言更请楚王计宜者，故下云“皆为宜”也。寡人不敢当。”群臣皆伏固请。代王西乡让者三，南乡让者再。【集解】：如淳曰：“让群臣也。或曰宾主位东西面，君臣位南北面，故西向坐，三让不受，群臣犹称宜，乃更回坐示变，即君位之渐也。”丞相平等皆曰：“臣伏计之，大王奉高帝宗庙最宜称，虽天下诸侯万民以为宜。臣等为宗庙社稷计，不敢忽。原大王幸听臣等。臣谨奉天子玺符再拜上。”代王曰：“宗室将相王列侯以为莫宜寡人，寡人不敢辞。”遂即天子位。



  群臣以礼次侍。乃使太仆婴与东牟侯兴居清宫，【集解】：应劭曰：“旧典，天子行幸所至，必遣静宫令先案行清静殿中，以虞非常。”【索隐】：按：汉仪云“皇帝起居，索室清宫而後行。”奉天子法驾，【索隐】：汉官仪云：“天子卤簿有大驾、法驾。大驾公卿奉引，大将军参乘，属车八十一乘。法驾公卿不在卤簿中，惟京兆尹、执金吾、长安令奉引，侍中参乘，属车三十六乘也。”迎于代邸。皇帝即日夕入未央宫。乃夜拜宋昌为卫将军，镇抚南北军。以张武为郎中令，行殿中。还坐前殿。於是夜下诏书曰：“间者诸吕用事擅权，谋为大逆，欲以危刘氏宗庙，赖将相列侯宗室大臣诛之，皆伏其辜。朕初即位，其赦天下，赐民爵一级，女子百户牛酒，【集解】：苏林曰：“男赐爵，女子赐牛酒。”【索隐】：按：封禅书云“百户牛一头，酒十石”。乐产云“妇人无夫或无子不霑爵，故赐之也”。酺五日。”【集解】：文颖曰：“汉律三人已上无故群饮，罚金四两。今诏横赐得令会聚饮食五日。”【索隐】：说文云“酺，王者布德，大饮酒也”。出钱为醵，出食为酺。又按：赵武灵王灭中山，酺五日，是其所起也。



  孝文皇帝元年十月庚戌，徙立故琅邪王泽为燕王。



  辛亥，皇帝即阼，【正义】：主人阶也。谒高庙。右丞相平徙为左丞相，正义此时尚右。太尉勃为右丞相，大将军灌婴为太尉。诸吕所夺齐楚故地，皆复与之。



  壬子，遣车骑将军薄昭迎皇太后于代。皇帝曰：“吕产自置为相国，吕禄为上将军，擅矫遣灌将军婴将兵击齐，欲代刘氏，婴留荥阳弗击，与诸侯合谋以诛吕氏。吕产欲为不善，丞相陈平与太尉周勃谋夺吕产等军。硃虚侯刘章首先捕吕产等。太尉身率襄平侯通持节承诏入北军。典客刘揭身夺赵王吕禄印。益封太尉勃万户，赐金五千斤。丞相陈平、灌将军婴邑各三千户，金二千斤。硃虚侯刘章、襄平侯通、东牟侯刘兴居邑各二千户，金千斤。【集解】：徐广曰：“十一月辛丑。”封典客揭为阳信侯，【索隐】：韦昭云勃海县。【正义】：括地志云：“阳信故城在沧州无棣县东南三十里，汉阳信县。”赐金千斤。”



  十二月，上曰：“法者，治之正也，所以禁暴而率善人也。今犯法已论，而使毋罪之父母妻子同产坐之，及为收帑，朕甚不取。其议之。”有司皆曰：“民不能自治，故为法以禁之。相坐坐收，所以累其心，使重犯法，所从来远矣。如故便。”上曰：“朕闻法正则民悫，罪当则民从。且夫牧民而导之善者，吏也。其既不能导，又以不正之法罪之，是反害於民为暴者也。何以禁之？朕未见其便，其孰计之。”有司皆曰：“陛下加大惠，德甚盛，非臣等所及也。请奉诏书，除收帑诸相坐律令。”【集解】：应劭曰：“帑，子也。秦法一人有罪，并坐其家室。今除此律。”



  正月，有司言曰：“蚤建太子，所以尊宗庙。请立太子。”上曰：“朕既不德，上帝神明未歆享，天下人民未有嗛志。【索隐】：按：嗛者，满之意也。未有嗛志，言天下皆志不满也。汉书作“鸑志”，安也。今纵不能博求天下贤圣有德之人而禅天下焉，而曰豫建太子，是重吾不德也。谓天下何？【索隐】：言何以谓於天下也。其安之。”【索隐】：其，发声也。安者，徐也。言徐徐且待也。有司曰：“豫建太子，所以重宗庙社稷，不忘天下也。”上曰：“楚王，季父也，春秋高，阅天下之义理多矣，【集解】：如淳曰：“阅，犹言多所更历也。”明於国家之大体。吴王於朕，兄也，惠仁以好德。淮南王，弟也，秉德以陪朕。集解文颖曰：“陪，辅也。”岂为不豫哉！诸侯王宗室昆弟有功臣，多贤及有德义者，若举有德以陪朕之不能终，是社稷之灵，天下之福也。今不选举焉，而曰必子，人其以朕为忘贤有德者而专於子，非所以忧天下也。朕甚不取也。”有司皆固请曰：“古者殷周有国，治安皆千馀岁，古之有天下者莫长焉，用此道也。【索隐】：言古之有天下者，无长於立子，故云“莫长焉”。用此道者，用殷周立子之道，故安治千有馀岁也。立嗣必子，所从来远矣。高帝亲率士大夫，始平天下，建诸侯，为帝者太祖。诸侯王及列侯始受国者皆亦为其国祖。子孙继嗣，世世弗绝，天下之大义也，故高帝设之以抚海内。今释宜建而更选於诸侯及宗室，非高帝之志也。更议不宜。【索隐】：言不宜更别议也。子某最长，纯厚慈仁，请建以为太子。”上乃许之。因赐天下民当代父後者爵各一级【集解】：韦昭曰：“文帝以立子为後，不欲独飨其福，故赐天下为父後者爵。”封将军薄昭为轵侯。【集解】：徐广曰：“正月乙巳也。”



  三月，有司请立皇后。薄太后曰：“诸侯皆同姓，立太子母为皇后。”索隐谓帝之子为诸侯王，皆同姓。姓，生也。言皆同母生，故立太子母也。皇后姓窦氏。上为立后故，赐天下鳏寡孤独穷困及年八十已上孤兒九岁已下布帛米肉各有数。上从代来，初即位，施德惠天下，填抚诸侯四夷皆洽驩，乃循从代来功臣。上曰：“方大臣之诛诸吕迎朕，朕狐疑，皆止朕，唯中尉宋昌劝朕，朕以得保奉宗庙。已尊昌为卫将军，其封昌为壮武侯。【集解】：徐广曰：“四月辛亥封，封三十四年，景帝中四年夺侯，国除。”【索隐】：韦昭云胶东县。【正义】：括地志云：“壮武故城在莱州即墨县西六十里，古莱夷国，有汉壮武县故城。”诸从朕六人，官皆至九卿。”【正义】：汉置九卿，一曰太常，二曰光禄，三曰卫尉，四曰太仆，五曰廷尉，六曰大鸿胪，七曰宗正，八曰大司农，九曰少府，是为九卿也。



  上曰：“列侯从高帝入蜀、汉中者六十八人皆益封各三百户，故吏二千石以上从高帝颍川守尊等十人食邑六百户，淮阳守申徒嘉等十人五百户，卫尉定等十人四百户。封淮南王舅父赵兼为周阳侯，【正义】：括地志云：“周阳故城在绛州闻喜县东二十九里。”齐王舅父驷钧为清郭侯。”【集解】：如淳曰：“邑名，六国时齐有清郭君。清音静。”【索隐】：按表，驷钧封邬侯。不同者，盖後徙封於邬。邬属钜鹿郡。秋，封故常山丞相蔡兼为樊侯。【索隐】：韦昭云：“樊，东平之县。”【正义】：括地志云：“汉樊县城在兗州瑕丘西南二十五里。地理志云樊县古樊国，仲山甫所封。”



  人或说右丞相曰：“君本诛诸吕，迎代王，今又矜其功，受上赏，处尊位，祸且及身。”右丞相勃乃谢病免罢，左丞相平专为丞相。【集解】：徐广曰：“八月中。”



  二年十月，丞相平卒，复以绛侯勃为丞相。上曰：“朕闻古者诸侯建国千馀，各守其地，以时入贡，民不劳苦，上下驩欣，靡有遗德。今列侯多居长安，邑远，吏卒给输费苦，而列侯亦无由教驯其民。【正义】：驯，古“训”字。其令列侯之国，为吏及诏所止者，遣太子。”【集解】：张晏曰：“为吏，谓以卿大夫为兼官者。诏所止，特以恩爱见留者。”



  十一月晦，日有食之。【正义】：按：说文云日蚀则朔，月蚀则望。而云晦日食之，恐历错误。十二月望，日又食。【集解】：徐广曰：“此云望日又食。按：汉书及五行志无此日食文也。一本作‘月食’，然史书不纪月食。”上曰：“朕闻之，天生蒸民，为之置君以养治之。人主不德，布政不均，则天示之以菑，以诫不治。乃十一月晦，日有食之，適见于天，菑孰大焉！朕获保宗庙，以微眇之身讬于兆民君王之上，天下治乱，在朕一人，唯二三执政犹吾股肱也。朕下不能理育群生，上以累三光之明，其不德大矣。令至，其悉思朕之过失，及知见思之所不及，匄以告朕。及举贤良方正能直言极谏者，以匡朕之不逮。因各饬其任职，务省繇费以便民。朕既不能远德，故忄间然念外人之有非，【集解】：汉书音义曰：“忄间然犹介然也。非，奸非也。”【索隐】：苏林云“忄间，寝视不安之貌”，盖近其意。馀说皆疏。忄间音下板反。是以设备未息。今纵不能罢边屯戍，而又饬兵厚卫，其罢卫将军军。太仆见马遗财足，【索隐】：遗犹留也。财，古字与“才”同。言太仆见在之马，今留才足充事而已也。馀皆以给传置。”【索隐】：按：广雅云“置，驿也”。续汉书云“驿马三十里一置”。故乐产亦云传置一也。言乘传者以传次受名，乘置者以马取匹。传音丁恋反。如淳云“律，四马高足为传置，四马中足为驰置，下足为乘置，一马二马为轺置，如置急者乘一马曰乘也”。



  正月，上曰：“农，天下之本，其开籍田，【集解】：应劭曰：“古者天子耕籍田千亩，为天下先。籍者，帝王典籍之常。”韦昭曰：“籍，借也。借民力以治之，以奉宗庙，且以劝率天下，使务农也。”瓚曰：“景帝诏曰‘朕亲耕，后亲桑，为天下先’。本以躬亲为义，不得以假借为称也。籍，蹈籍也。”朕亲率耕，以给宗庙粢盛。”【集解】：应劭曰：“黍稷曰粢，在器中曰盛。”



  三月，有司请立皇子为诸侯王。上曰：“赵幽王幽死，朕甚怜之，已立其长子遂为赵王。遂弟辟彊及齐悼惠王子硃虚侯章、东牟侯兴居有功，可王。”乃立赵幽王少子辟彊为河间王，以齐剧郡立硃虚侯为城阳王，立东牟侯为济北王，皇子武为代王，子参为太原王，子揖为梁王。



  上曰：“古之治天下，朝有进善之旌，【集解】：应劭曰：“旌，幡也。尧设之五达之道，令民进善也。”如淳曰：“欲有进善者，立於旌下言之。”诽谤之木，【集解】：服虔曰：“尧作之，桥梁交午柱头。”应劭曰：“桥梁边板，所以书政治之愆失也。至秦去之，今乃复施也。”【索隐】：按：尸子云“尧立诽谤之木”。诽音非，亦音沸。韦昭云“虑政有阙失，使书於木，此尧时然也，後代因以为饰。今宫外桥梁头四植木是也”。郑玄注礼云“一纵一横为午，谓以木贯表柱四出，即今之华表”。崔浩以为木贯表柱四出名“桓”，陈楚俗桓声近和，又云“和表”，则“华”与“和”又相讹耳。所以通治道而来谏者。今法有诽谤妖言之罪，是使众臣不敢尽情，而上无由闻过失也。将何以来远方之贤良？其除之。民或祝诅上以相约结而後相谩，【集解】：汉书音义曰：“民相结共祝诅上也。谩者，而後谩而止之，不毕祝诅也。”【索隐】：韦昭云：“谩，相抵谰也。”说文云：“谩，欺也。”谓初相约共行祝，後相欺诳，中道而止之也。吏以为大逆，其有他言，而吏又以为诽谤。此细民之愚无知抵死，朕甚不取。自今以来，有犯此者勿听治。”



  九月，初与郡国守相为铜虎符、竹使符。【集解】：应劭曰：“铜虎符第一至第五，国家当发兵，遣使者至郡合符，符合乃听受之。竹使符皆以竹箭五枚，长五寸，镌刻篆书，第一至第五。”张晏曰：“符以代古之珪璋，从简易也。”【索隐】：汉旧仪铜虎符发兵，长六寸。竹使符出入徵发。说文云分符而合之。小颜云“右留京师，左与之。”古今注云“铜虎符银错书之”。张晏云“铜取其同心也”。



  三年十月丁酉晦，日有食之。十一月，上曰：“前日遣列侯之国，或辞未行。丞相朕之所重，其为朕率列侯之国。”绛侯勃免丞相就国，以太尉颍阴侯婴为丞相。罢太尉官，属丞相。四月，城阳王章薨。淮南王长与从者魏敬杀辟阳侯审食其。



  五月，匈奴入北地，居河南为寇。帝初幸甘泉。【集解】：蔡邕曰：“天子车驾所至，民臣以为侥幸，故曰幸。至见令长三老官属，亲临轩，作乐，赐食帛越巾刀佩带，民爵有级数，或赐田租之半，故因是谓之幸。”【索隐】：应劭云：“宫名，在云阳。一名林光。”臣瓚云：“甘泉，山名。林光，秦离宫名。”又顾氏按：邢承宗西征赋注云“甘泉，水名”。今按：盖因地有甘泉以名山，则山水皆通也。宫名谬尔。六月，帝曰：“汉与匈奴约为昆弟，毋使害边境，所以输遗匈奴甚厚。今右贤王离其国，将众居河南降地，非常故，往来近塞，捕杀吏卒，驱保塞蛮夷，令不得居其故，陵轹边吏，入盗，甚敖无道，非约也。其发边吏骑八万五千诣高奴，遣丞相颍阴侯灌婴击匈奴。”匈奴去，发中尉【集解】：汉书百官表曰：“中尉，秦官。”材官属卫将军军长安。



  辛卯，帝自甘泉之高奴，因幸太原，见故群臣，皆赐之。举功行赏，诸民里赐牛酒。复晋阳【正义】：故城在汾州平遥县西南十三里。中都民三岁。留游太原十馀日。



  济北王兴居闻帝之代，欲往击胡，乃反，发兵欲袭荥阳。於是诏罢丞相兵，遣棘蒲侯陈武为大将军，将十万往击之。祁侯贺【集解】：徐广曰：“姓缯，以文帝十一年卒，谥曰敬。”【索隐】：汉书音义祁音迟。贺姓缯。缯，古国，夏同姓也。正义括地志云：“并州祁县城，晋大夫祁奚之邑。”为将军，军荥阳。七月辛亥，帝自太原至长安。乃诏有司曰：“济北王背德反上，诖误吏民，为大逆。济北吏民兵未至先自定，及以军地邑降者，皆赦之，复官爵。与王兴居去来，亦赦之。”【集解】：徐广曰：“乍去乍来也。”骃案：张晏曰“虽始与兴居反，今降，赦之”。八月，破济北军，虏其王。赦济北诸吏民与王反者。



  六年，有司言淮南王长废先帝法，不听天子诏，居处毋度，出入拟於天子，擅为法令，与棘蒲侯太子奇谋反，遣人使闽越及匈奴，发其兵，欲以危宗庙社稷。群臣议，皆曰“长当弃市”帝不忍致法於王，赦其罪，废勿王。群臣请处王蜀严道、邛都，【集解】：徐广曰：“汉书或作‘邮’字，或直云‘邛僰’。邛都乃本是西南夷，尔时未通严道，有邛僰山。”【正义】：邛，其恭反。括地志云：“严道今为县，即邛州所理县也。县有蛮夷曰道，故曰严道。邛都县本邛都国，汉为县，今巂州也。西南夷传云‘滇池以北君长以十数，邛都最大’是也。”按：群臣请处淮南王长蜀之严道，不尔，更远邛都西有邛僰山也。邛僰山在雅州荣经县界。荣经，武德年间置，本秦严道地。华阳国志云：“邛筰山故邛人、筰人界也。山岩峭峻，曲回九折乃至，上下有凝冰。按即王尊登者也。今从九折西南行至巂州，山多雨少晴，俗呼名为漏天。”帝许之。长未到处所，行病死，上怜之。後十六年，追尊淮南王长谥为厉王，立其子三人为淮南王、【索隐】：名安，阜陵侯也。衡山王、【索隐】：名勃，安阳侯也。庐江王。【索隐】：名赐，周阳侯也。



  十三年夏，上曰：“盖闻天道祸自怨起而福繇德兴。百官之非，宜由朕躬。今祕祝之官移过于下，【集解】：应劭曰：“祕祝之官移过于下，国家讳之，故曰祕。”以彰吾之不德，朕甚不取。其除之。”



  五月，齐太仓令淳于公【索隐】：名意，为齐太仓令，故谓之仓公也。有罪当刑，诏狱逮徙系长安。太仓公无男，有女五人。太仓公将行会逮，骂其女曰：“生子不生男，有缓急非有益也！”其少女缇萦【索隐】：缇音啼。邹氏音体，非。自伤泣，乃随其父至长安，上书曰：“妾父为吏，齐中皆称其廉平，今坐法当刑。妾伤夫死者不可复生，刑者不可复属，虽复欲改过自新，其道无由也。妾原没入为官婢，赎父刑罪，使得自新。”书奏天子，天子怜悲其意，乃下诏曰：“盖闻有虞氏之时，画衣冠异章服以为僇，【正义】：晋书刑法志云：“三皇设言而民不违，五帝画衣冠而民知禁。犯黥者阜其巾，犯劓者丹其服，犯膑者墨其体，犯宫者杂其屦，大辟之罪，殊刑之极，布其衣裾而无领缘，投之於市，与众弃之。”而民不犯。何则？至治也。今法有肉刑三，【集解】：李奇曰：“约法三章无肉刑，文帝则有肉刑。”孟康曰：“黥劓二，左右趾合一，凡三。”【索隐】：韦昭云：“断趾、黥、劓之属。”崔浩汉律序云：“文帝除肉刑而宫不易。”张斐注云：“以淫乱人族序，故不易之也。”而奸不止，其咎安在？非乃朕德薄而教不明欤？吾甚自愧。故夫驯道不纯而愚民陷焉。诗曰‘恺悌君子，民之父母’。今人有过，教未施而刑加焉？或欲改行为善而道毋由也。朕甚怜之。夫刑至断支体，刻肌肤，终身不息，何其楚痛而不德也，岂称为民父母之意哉！其除肉刑。”



  上曰：“农，天下之本，务莫大焉。今勤身从事而有租税之赋，是为本末者毋以异，【集解】：李奇曰：“本，农也。末，贾也。言农与贾俱出租无异也，故除田租。”其於劝农之道未备。其除田之租税。”



  十四年冬，匈奴谋入边为寇，攻朝塞，杀北地都尉卬。【集解】：徐广曰：“姓孙。封其子单为瓶侯。匈奴所杀。”上乃遣三将军军陇西、北地、上郡，中尉周舍为卫将军，郎中令张武为车骑将军，军渭北，车千乘，骑卒十万。帝亲自劳军，勒兵申教令，赐军吏卒。帝欲自将击匈奴，群臣谏，皆不听。皇太后固要帝，【集解】：如淳曰：“必不得自征也。”帝乃止。於是以东阳侯张相如为大将军，成侯赤【集解】：徐广曰：“姓董也。”为内史，栾布为将军，击匈奴。匈奴遁走。



  春，上曰：“朕获执牺牲珪币以事上帝宗庙，十四年于今，历日长，以不敏不明而久抚临天下，朕甚自愧。其广增诸祀墠场珪币。昔先王远施不求其报，望祀不祈其福，右贤左戚，【集解】：韦昭曰：“右犹高，左犹下也。”【索隐】：刘德云：“先贤後亲也。”先民後己，至明之极也。今吾闻祠官祝釐，【集解】：如淳曰：“釐，福也。贾谊传‘受釐坐宣室’。”索隐音禧，福也。皆归福朕躬，不为百姓，朕甚愧之。夫以朕不德，而躬享独美其福，百姓不与焉，是重吾不德。其令祠官致敬，毋有所祈。”



  是时北平侯张苍为丞相，方明律历。鲁人公孙臣上书陈终始传五德事，索隐五行之德，帝王相承传易，终而复始，故云“终始传五德之事”。传音转也。言方今土德时，土德应黄龙见，当改正朔服色制度。天子下其事与丞相议。丞相推以为今水德，始明正十月上黑事，以为其言非是，请罢之。



  十五年，黄龙见成纪，【集解】：韦昭曰：“成纪县属天水。”天子乃复召鲁公孙臣，以为博士，申明土德事。於是上乃下诏曰：“有异物之神见于成纪，无害於民，岁以有年。朕亲郊祀上帝诸神。礼官议，毋讳以劳朕。”【集解】：汉书音义曰：“言无所讳，勿以朕为劳。”有司礼官皆曰：“古者天子夏躬亲礼祀上帝於郊，故曰郊。”於是天子始幸雍，郊见五帝，以孟夏四月答礼焉。赵人新垣平以望气见，因说上设立渭阳五庙。【集解】：韦昭曰：“在渭城。”欲出周鼎，当有玉英见。【集解】：瑞应图云：“玉英，五常并修则见。”



  十六年，上亲郊见渭阳五帝庙，亦以夏答礼而尚赤。



  十七年，得玉杯，【集解】：应劭曰：“新垣平诈令人献之。”刻曰“人主延寿”。於是天子始更为元年，【索隐】：按：秦本纪惠文王十四年更为元年。又汲冢竹书魏惠王亦有後元，当取法於此。又按：封禅书以新垣平候日再中，故改元也。令天下大酺。其岁，新垣平事觉，夷三族。



  後二年，上曰：“朕既不明，不能远德，是以使方外之国或不宁息。夫四荒之外不安其生，【索隐】：顾胤按：尔雅孤竹、北户、西王母、日下谓之四荒也。封畿之内勤劳不处，二者之咎，皆自於朕之德薄而不能远达也。间者累年，匈奴并暴边境，多杀吏民，边臣兵吏又不能谕吾内志，以重吾不德也。夫久结难连兵，中外之国将何以自宁？今朕夙兴夜寐，勤劳天下，忧苦万民，为之怛惕不安，未尝一日忘於心，故遣使者冠盖相望，结轶於道，【集解】：韦昭曰：“使车往还，故辙如结也。相如曰‘结轨还辙’。”【索隐】：邹氏轶音逸，又音辙。汉书作“辙”。顾氏按：司马彪云“结谓车辙回旋错结之也”。以谕朕意於单于。今单于反古之道，计社稷之安，便万民之利，亲与朕俱弃细过，偕之大道，结兄弟之义，以全天下元元之民。【索隐】：战国策云：“制海内，子元元，非兵不可。”高诱注云：“元元，善也。”又按：姚察云“古者谓人云善，言善人也。因善为元，故云黎元。其言元元者，非一人也”。顾野王又云“元元犹喁喁，可怜爱貌”。未安其说，聊记异也。和亲已定，始于今年。”



  後六年冬，匈奴三万人入上郡，三万人入云中。以中大夫令勉【集解】：徐广曰：“玫尉改名也。”骃案：汉书百官表景帝初改卫尉为中大夫令，非此年也。【索隐】：裴骃按：表景帝改卫尉为中大夫令，则中大夫令是官号，勉其名。後此官改为光禄勋。虞世南以此称中大夫令，是史家追书耳。颜游秦以令是姓，勉是名，为中大夫。据风俗通，令姓令尹子文之後也。为车骑将军，军飞狐；【集解】：如淳曰：“在代郡。”苏林曰：“在上党。”故楚相苏意为将军，军句注；【集解】：应劭曰：“山险名也，在雁门阴馆。”【索隐】：句，伏俨音俱，包恺音钩。将军张武屯北地；河内守周亚夫为将军，居细柳；【集解】：徐广曰：“在长安西。”骃按：如淳曰“长安图细柳仓在渭北，近石徼”。张揖曰“在昆明池南，今有柳市是也”。【索隐】：按：三辅故事细柳在直城门外阿房宫西北维。又匈奴传云“长安西细柳”，则如淳云在渭北，非也。宗正刘礼为将军，居霸上；祝兹侯【集解】：徐广曰：“表作松兹侯，姓徐，名悍。”军棘门：【集解】：徐广曰：“在渭北。”骃案：孟康曰“在长安北，秦时宫门也。”如淳曰“三辅黄图棘门在横门外”。以备胡。数月，胡人去，亦罢。



  天下旱，蝗。帝加惠：令诸侯毋入贡，弛山泽，【集解】：韦昭曰：“弛，废也。废其常禁以利民。”减诸服御狗马，损郎吏员，发仓庾【集解】：应劭曰：“水漕仓曰庾。”胡公曰：“在邑曰仓，在野曰庾。”【索隐】：郭璞注三苍云：“庾，仓无屋也。”胡公名广，後汉太尉，作汉官解诂也。以振贫民，民得卖爵。索隐崔浩云：“富人欲爵，贫人欲钱，故听买卖也。”



  孝文帝从代来，即位二十三年，宫室苑囿狗马服御无所增益，有不便，辄弛以利民。尝欲作露台，【集解】：徐广曰：“露，一作‘灵’。”【索隐】：顾氏按：新丰南骊山上犹有台之旧址也。召匠计之，直百金。上曰：“百金中民十家之产，吾奉先帝宫室，常恐羞之，何以台为！”上常衣綈衣，【集解】：如淳曰：“贾谊云‘身衣皁綈’。”所幸慎夫人，令衣不得曳地，帏帐不得文绣，以示敦朴，为天下先。治霸陵皆以瓦器，不得以金银铜锡为饰，不治坟，欲为省，毋烦民。南越王尉佗自立为武帝，然上召贵尉佗兄弟，以德报之，佗遂去帝称臣。与匈奴和亲，匈奴背约入盗，然令边备守，不发兵深入，恶烦苦百姓。吴王诈病不朝，就赐几杖。群臣如袁盎等称说虽切，常假借用之。【集解】：苏林曰：“假音休假。借音以物借人。”群臣如张武等受赂遗金钱，觉，上乃发御府金钱赐之，以愧其心，弗下吏。专务以德化民，是以海内殷富，兴於礼义。



  後七年六月己亥，帝崩於未央宫。【集解】：徐广曰：“年四十七。”遗诏曰：“朕闻盖天下万物之萌生，靡不有死。死者天地之理，物之自然者，奚可甚哀。当今之时，世咸嘉生而恶死，厚葬以破业，重服以伤生，吾甚不取。且朕既不德，无以佐百姓；今崩，又使重服久临，以离寒暑之数，哀人之父子，伤长幼之志，损其饮食，绝鬼神之祭祀，以重吾不德也，谓天下何！朕获保宗庙，以眇眇之身讬于天下君王之上，二十有馀年矣。赖天地之灵，社稷之福，方内安宁，【集解】：瓚曰：“方，四方也。内，中也。犹云中外也。”靡有兵革。【集解】：徐广曰：“一云‘方内安，兵革息’。”朕既不敏，常畏过行，以羞先帝之遗德；维年之久长，惧于不终。今乃幸以天年，得复供养于高庙。朕之不明与嘉之，【集解】：如淳曰：“与，发声也。得卒天年已善矣。”其奚哀悲之有！其令天下吏民，令到出临三日，皆释服。毋禁取妇嫁女祠祀饮酒食肉者。自当给丧事服临者，皆无践。【集解】：服虔曰：“践，翦也。谓无斩衰也。”孟康曰：“践，跣也。”晋灼曰：“汉语作‘跣’。跣，徒跣也。”【索隐】：汉语是书名，荀爽所作也。绖带无过三寸，毋布车及兵器，【集解】：应劭曰：“无以布衣车及兵器也。”服虔曰：“不施轻车介士也。”毋发民男女哭临宫殿。宫殿中当临者，皆以旦夕各十五举声，礼毕罢。非旦夕临时，禁毋得擅哭。已下，索解谓柩已下於壙。服大红十五日，小红十四日，纤七日，释服。【集解】：服虔曰：“当言大功、小功布也。纤，细布衣也。”应劭曰：“红者，中祥大祥以红为领缘也。纤者，禫也。凡三十六日而释服。”【索隐】：刘德云：“红亦功也。男功非一，故以‘工力’为字。而女工唯在於丝，故以‘糸工’为字。三十六日，以日易月故也。”佗不在令中者，皆以此令比率从事。布告天下，使明知朕意。霸陵山川因其故，集解应劭曰：“因山为藏，不复起坟，山下川流不遏绝也。就其水名以为陵号。”【索隐】：霸是水名，水径於山，亦曰霸山，即芷阳地也。毋有所改。归夫人以下至少使。”【集解】：应劭曰：“夫人以下有美人、良人、八子、七子、长使、少使，凡七辈，皆遣归家，重绝人类也。”令中尉亚夫为车骑将军，属国悍【集解】：徐广曰：“姓徐。”骃按：汉书百官表“典属国，秦官，掌蛮夷降者”。为将屯将军，【集解】：李奇曰：“冯奉世为右将军，以将屯将军为名，此监主诸屯也。”郎中令武为复土将军，【集解】：如淳曰：“主穿壙填瘗事者。”【索隐】：复音伏。谓穿壙出土，下棺已而填之，即以为坟，故云复土。复，反还也。又音福。发近县见卒万六千人，发内史卒万五千人，【索隐】：按：百官表云内史掌理京师之官也。景帝更名京兆尹也。藏郭穿复土属将军武。



  乙巳，【集解】：汉书云：“乙巳葬霸陵。”皇甫谧曰：“霸陵去长安七十里。”群臣皆顿首上尊号曰孝文皇帝。



  太子即位于高庙。丁未，袭号曰皇帝。



  孝景皇帝元年十月，制诏御史：“盖闻古者祖有功而宗有德，【集解】：应劭曰：“始取天下者为祖，高帝称高祖是也。始治天下者为宗，文帝称太宗是也。”制礼乐各有由。闻歌者，所以发德也；舞者，所以明功也。高庙酎，【集解】：张晏曰：“正月旦作酒，八月成，名曰酎。酎之言纯也。至武帝时，因八月尝酎会诸侯庙中，出金助祭，所谓‘酎金’也。”奏武德、文始、五行之舞。【集解】：孟康曰：“武德，高祖所作也。文始，舜舞也。五行，周舞也。武德者，其舞人执干戚。文始舞执羽籥。五行舞冠冕，衣服法五行色。见礼乐志。”【索隐】：应劭云：“礼乐志文始舞本舜韶舞，高祖更名文始，示不相袭。五行舞本周武舞，秦始皇更名五行舞。按：今言‘奏武德、文始、五行之舞’者，其乐总象武王乐，言高祖以武定天下也。既示不相袭，其作乐之始。先奏文始，以羽籥衣文绣居先；次即奏五行，五行即武舞，执干戚而衣有五行之色也。”孝惠庙酎，奏文始、五行之舞。孝文皇帝临天下，通关梁，不异远方。【集解】：张晏曰：“孝文十二年，除关，不用传令，远近若一。”除诽谤，去肉刑，赏赐长老，收恤孤独，以育群生。减嗜欲，不受献，【集解】：徐广曰：“减，一作‘灭’。”不私其利也。罪人不帑，【集解】：苏林曰：“刑不及妻子。”不诛无罪。除刑，出美人，重绝人之世。朕既不敏，不能识。此皆上古之所不及，而孝文皇帝亲行之。德厚侔天地，【集解】：李奇曰：“侔，齐等。”利泽施四海，靡不获福焉。明象乎日月，而庙乐不称。朕甚惧焉。其为孝文皇帝庙为昭德之舞，【集解】：文颖曰：“景帝采高祖武德舞作昭德舞，舞之於文帝庙，见礼乐志。”以明休德。然后祖宗之功德著於竹帛，施于万世，永永无穷，朕甚嘉之。其与丞相、列侯、中二千石、礼官具为礼仪奏。”丞相臣嘉等言：“陛下永思孝道，立昭德之舞以明孝文皇帝之盛德。皆臣嘉等愚所不及。臣谨议：世功莫大於高皇帝，德莫盛於孝文皇帝，高皇庙宜为帝者太祖之庙，孝文皇帝庙宜为帝者太宗之庙。天子宜世世献祖宗之庙。郡国诸侯宜各为孝文皇帝立太宗之庙。诸侯王列侯使者侍祠天子，岁献祖宗之庙。【集解】：张晏曰：“王及列侯岁时遣使诣京师，侍祠助祭也。”如淳曰：“若光武庙在章陵，南阳太守称使者往祭是也。不使侯王祭者，诸侯不得祖天子也。凡临祭祀宗庙，皆为侍祭。”请著之竹帛，宣布天下。”制曰：“可。”



  太史公曰：孔子言“必世然後仁。【集解】：孔安国曰：“三十年曰世。如有受命王者，必三十年仁政乃成。”善人之治国百年，亦可以胜残去杀”。【集解】：王肃曰：“胜残暴之人，使不为恶。去杀，不用杀也。”诚哉是言！汉兴，至孝文四十有馀载，德至盛也。廪廪乡改正服封禅矣，谦让未成於今。呜呼，岂不仁哉！



  【索隐述赞】孝文在代，兆遇大横。宋昌建册，绛侯奉迎。南面而让，天下归诚。务农先籍，布德偃兵。除帑削谤，政简刑清。綈衣率俗，露台罢营。法宽张武，狱恤缇萦。霸陵如故，千年颂声。